---
layout: post
title: "Mgła"
---

Z płonącym światem zginąłby każdy powód, w którym nie chcesz lub boisz się mnie zobaczyć. Tymczasem, zamiast majaków ognia, jakoś podle gęstnieje mgła. I ciężką wilgocią zabija każdą iskrę, która kazałaby mi znów uciec. Do pociągu, marginesem kilku minut nakładającego mnie na skraj niepewności Twojego uśmiechu. 

To zabawne, ale mgła w nocy kłamie podobnie do ognia za dnia. Tak jak płomień ciepłem zakrzywia świat po drugiej stronie powietrza, nocna mgła rozmywa światła i z latarni buduje obrazy, które w abstrakcji odbijają to, co w danej chwili czujesz. Nawet jeśli do racjonalności te uczucia nie potrafią się przebić. Umysł formuje nieznane kształty w obrazy znanych myśli. Czasem za ogniem, lub we mgle zobaczysz kogoś, kogo dawno nie ma. I wiesz doskonale, że wcale go tam nie było, co nie zmienia faktu, że bezsprzecznie udało Ci się go na jedną chwilę zobaczyć. Tym dziwniej, kiedy w podobnym rozmyciu możesz dostrzec kogoś, kogo być może naprawdę nie zobaczysz nigdy. I zawsze już będziesz to pamiętać.