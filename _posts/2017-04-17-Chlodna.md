---
layout: post
title: "Chłodna"
---

<iframe width="100%" height="400" scrolling="no" frameborder="no" src="https://w.soundcloud.com/player/?url=https%3A//api.soundcloud.com/tracks/267512302&amp;color=%2360c17d&amp;auto_play=false&amp;hide_related=false&amp;show_comments=false&amp;show_user=true&amp;show_reposts=true&amp;show_teaser=true&amp;visual=true"></iframe>

Wszystko to wydarzyło się na Chłodnej. O kilka stopni poniżej prawdy. Chmurką wzbudzeń w interwale czułości odbiornika. W jednej klatce bezwładnego oka. Projekcją myśli ze wspomnień, dostrzeżoną obocznie w nowym układzie współrzędnych.

Nie możesz się na nią wprowadzić, mnie też nie wolno. Nikt nie może podnieść w niej książki ze stolika. Ani wynieść tapczanu z kuchni.

Chłodna nie jest ani fotografią, ani rzeczywistością. Można ją zobaczyć, można być o krok, ale nie sposób być w niej. To przestrzeń, w której się było. To jest klucz. Wisi na gwoździu przy schodach na górę.

Chłodna ukrywa się za rogiem przedwczoraj. Na zarwanym łóżku leżą tam uśmiechnięte, martwe oczy. W uroczej, niebyłej tęsknocie. O framugę opiera się ramię z zadawnionym siniakiem o kształcie półksiężyca zębów. W geometrycznym środku przedpokoju wisi pocałunek.

Uśmiech w drodze od pocałunku do martwego spojrzenia jest najszczerszym aktem historii istnienia oczu nosiciela. Dlatego właśnie zamarły. Wspomnienia to banalnie martwe urywki życia. Każdy powrót do wspomnienia zmienia je odrobinę. Z natury neuronów, gdzie potencjały zmieniają się o pół-kwant założenia w każdym odczycie. Martwe obrazy pełzną robakami powolnych zniekształceń. Zacierają się, zakłamują, ale nie nikną. Zmieniają przeszłość. Niszczą, upiększając na siłę, albo równie usilnie negując. A kiedy powrócą kolejny raz, znów odrobinę się zmienią. Przecież niczego, co przywołamy, nie możemy być pewni, skoro ten sam mechanizm, który pozwala nam uczyć się, zapamiętywać — degeneruje — w powolnym rozkładzie, każdą myśl, którą zdarzyło się nam przepędzić przez głowę.

Byłem obok Chłodnej. Tam, gdzie każde kłamstwo było najszczerszą prawdą. Nazajutrz miałem w kieszeni kilka połamanych papierosów. Kartonik paczki został na Chłodnej, wystudzonej o kilka stopni względem rzeczywistości.
