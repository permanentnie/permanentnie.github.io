---
layout: post
title: "Leszek"
date: "2015-01-01"
tags:
- imiona
summary: "Leszek uczył w liceum na zadupiu. Pochodził z jakiegoś Mińska Mazowieckiego czy innego Wołomina, ale coś poszło nie tak i po anglistyce, zamiast w stolicy wylądował w podrzędnym ogólniaku w miasteczku nad morzem. Poziom nauczania był żałosny i tylko dyrektorka, przymroczona starością była przekonana, że kieruje filią Hogwartu na Europę wschodnią. Lokalni nauczyciele starali się ją ignorować. Ci, którzy przyjechali z zewnątrz nie mieli tej umiejętności i żyli w wiecznym dysonansie poznawczym."
---

Leszek uczył w liceum. Pochodził z Mińska Mazowieckiego czy innego Wołomina, ale coś poszło nie tak i po anglistyce, zamiast w stolicy wylądował w podrzędnym ogólniaku w miasteczku nad morzem. Poziom kształcenia był żałosny i tylko przymroczona starością dyrektorka była przekonana, że kieruje filią pierdolonego Hogwartu na Europę wschodnią. Lokalni nauczyciele już dawno umieli ją ignorować. Ci, którzy przyjechali z zewnątrz żyli w wiecznym dysonansie poznawczym.

O jego przeszłości wiem tyle, ile opowiedział, kiedy nie chciało mu się realizować lekcji. Wspomnienia, które pewnie przemaglował powtarzając po milion razy, w każdej iteracji przekłamując nieświadomie po jednym nieznaczącym detalu, żeby w rezultacie zmienić już zupełnie wszystko. Jako dzieci podpalili z kolegami łąkę za szpitalem i bali się, że zajmie się budynek. W odcinkach opowiadał o miłości do Olgi, po którą pojechał z kwiatami maluchem ojca. Olga śmiała się zamiast cokolwiek odpowiedzieć na ten gest, więc uciekł, a kwiatów wstydził się na tyle, żeby ukryć je pod maską, na silniku. Później, kiedy prowadziła matka, samochód rozkraczył się na środku jezdni, a ojciec dostał po pysku podstarzałym bukietem w parze z oskarżeniami o zdradę. Mówił jak jako nastolatek był uzależniony od ZX Spectrum i kiblował w klasie maturalnej, oddając komputerowi całe życie. Później wkurwił się i postanowił, że jednego w życiu się nauczy. Jedna rzecz, żeby życie miało jakikolwiek punkt odniesienia. Miał więc trzydzieścikilka lat i język angielski.

Innym razem ściągnął nas do auli i chciał wyświetlić jakiś film. Okazało się, że zapomniał go zgrać, więc zrobił nam pokaz slajdów z biby z germanistą. W ramach uzupełnianek puszczał the Cure i Depeche Mode. To w sumie działało. Moim ulubionym słowem stało się wtedy *innermost*. Jego ulubionym było *naughty*.

Polonistka kiedyś wściekła się na lekcji, że jedna z naszych koleżanek, zamiast słuchać jej wykładu, ciągle pisze SMSy pod ławką. Zabrała telefon i zaczęła czytać czytać na głos. Czerwona jak żarówka w ciemni przerwała w połowie słownego posuwania Patrycji i zadzwoniła pod nieopisany numer. Odebrał Leszek i nie wiedząc z kim rozmawia, pieprzył ją werbalnie dalej.

To był jego ostatni rok. Angielski zaczęła prowadzić Ukrainka z wadą wymowy. Leszka widziałem jeszcze dwa razy. Za pierwszym, jako członek komisji, przychodząc nie na tę godzinę opóźnił nam początek matury z geografii. Później, kiedy byłem jakoś na drugim roku studiów, widziałem jak robił zakupy w Biedronce. Patrycja prowadziła wózek.
