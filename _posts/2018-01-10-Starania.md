---
layout: post
title: "Starania"
---

Od poniedziałku do piątku tak naprawdę nie dzieje się nic. Moja praca polega głównie na tym, że muszę stać w jakimś miejscu przez – najczęściej – dwie godziny dziennie i opowiadać ludziom, których średnio cokolwiek w świecie interesuje, o sprawach, które może kiedyś i były dla mnie istotne, ale już sam stopniowo tracę nimi zainteresowanie. Im bardziej ja tracę nimi zainteresowanie, tym szybciej tracą zainteresowanie oni. Zabijam te godziny farsą, albo każę im już sobie pójść. Coraz częściej – nawet nie przychodzić. Później przez godzinę czy dwie szwendam się od pokoju do pokoju, rozmawiając z pozornie znajomymi ludźmi o równie zbędnych sprawach i zdarzeniach. Czasem opowiem im jakieś wspomnienie. Raz na jakiś czas na chwilę się zatrzymam. Ale to wszystko chyba tylko po to, żeby nie wyjść z wprawy i zachować pozory tego, że w ogóle rozmawiam w przeciągu tygodnia z ludźmi.

Po tych kilku godzinach wracam do pustego domu. Stoi w nim kilka regałów z książkami. Po prawdzie myślę, że w ostatnim roku przeczytałem może trzydzieści stron tekstu. I to nie dlatego, że nie mam na nie czasu. Obiektywnie mam go mnóstwo. Ale po tych kilku godzinach niechęci do samego siebie w pracy wracam do domu, gapię się w ścianę, leżę na podłodze, albo siadam przed konsolą. Kiedy przychodzi pierwsza czy trzecia, idę do łóżka. Włączam YouTube, oglądam w nim zupełne bzdury, albo przewijam kolekcje przeważnie nieśmiesznych obrazków z internetu. Nieprzyzwoicie wręcz irytujące jest to, że z tyłu głowy nieustannie czai się myśl — "wstań wreszcie i zrób cokolwiek". Ale zwyczajnie nie potrafię. Paraliżuje mnie strach przed tym wszystkim, co i tak mi się nie uda. A przede wszystkim, już nie potrafi mi zależeć.

Bo nie jest tak, że nie próbuję. Nieraz siadam przed komputerem, otwieram wszystkie potrzebne narzędzia i *podejmuję starania*. Tyle tylko, że każda moja próba polega głównie na coraz bardziej bolesnym odczuwaniu bezsilności. Nieszczęsnej niemocy, która sprawia, że nawet najprostsze zadania zajmują godziny, których większość składa się z obojętnej obserwacji samego siebie. Nie ma w niej miejsca nawet na pogardę. Bardziej na smutek. Coraz mocniejszy po każdym spojrzeniu na zegar. Na listę zadań na jutro. Tę, z której w przeciągu najbliższego miesiąca nie ubędzie więcej niż dwie, trzy najbardziej nieznaczące sprawy.
