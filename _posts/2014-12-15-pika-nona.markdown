---
layout: post
title: "Piłka nożna"
date: "2014-12-17"
summary: "Pamiętam jeden ze swoich dziecięcych snów. Legia grała w nim z Widzewem, czyli nie działo się nic. Nie wiem skąd przywołałem akurat tę informację, bo z meczu pamiętam jedynie piłkę toczącą się po idealnie zielonej murawie, a obraz piłkarzy ograniczał się, ponad trawą, do wspaniałych korków i nagolenników, o których wtedy marzyłem. Zerwałem się na równe nogi zaraz po przebudzeniu, pobiegłem do *dużego* pokoju i włączyłem telewizor. Miałem jakieś jedenaście lat. I zostałem omamiony sennymi kłamstwami."
---

Pamiętam jeden ze swoich dziecięcych snów. Legia grała z Widzewem, czyli nie działo się nic. Nie wiem skąd wzieła mi się akurat ta informacja, bo z meczu przywołuję jedynie piłkę toczącą się po idealnie zielonej murawie, gdzie obraz piłkarzy ograniczał się, ponad trawą, do wspaniałych korków i nagolenników, o których marzyłem wtedy z błyszczącymi zachwytem, nieskalanymi komputerem oczami. (Kiedyś, na SKS, założyłem w roli ich imitacji takie wielkie, czarne, wełniane skarpety, które przy niewyraźnym wzroku wyglądały jak kalosze. Do mojego wrodzonego talentu do towarzyskich samobójstw wrócimy innym razem.). Zaraz po przebudzeniu zerwałem się na równe nogi, pobiegłem do *dużego* pokoju i włączyłem telewizor. Miałem jakieś jedenaście lat i zostałem omamiony własnymi sennymi kłamstwami. Leciała *Kawa czy herbata?*.  Odkąd pamiętałem, w publicznej telewizji nie pokazywali nawet skrótów spotkań.

W relatywnie świadome życie kibica polskiej piłki nożnej wkroczyłem dokładnie wtedy, kiedy [polscy piłkarze nie strzelili od kilkuset minut gola](https://www.youtube.com/watch?v=nNhrzGLdEVE). Z wcześniejszego okresu pamiętam w zasadzie tylko kilka kadrów. Na jednym z nich, jako siedmiolatek siedziałem z przenośnym radiem w ręku i gapiłem się w pełen pasków ekran telewizora. Zakodowany w serię pasków sygnał miał przedstawiać mecz Anglia—Polska. Po lewej stronie ekranu zagęściły się paski ciemne, a Jacek Zimoch (czy, ktokolwiek to wtedy komentował) zaczął krzyczeć, że [prowadzimy z Anglikami na Wembley](https://www.youtube.com/watch?v=jplHpKstoq4). Mecz skończył się porażką 2:1, a Marek Citko za tę bramkę dostał nawet jakąś nagrodę za piłkarza roku. Taka była bieda! Jeden gol! W przegranym meczu! Virtuti Militari za wyczynowe wiązanie sznurowadeł.

Chwilę wcześniej lub później zdarzyły się dwie edycje Ligi Mistrzów z udziałem polskich drużyn. Tych spotkań nie pamiętam w ogóle. Zaczynałem wtedy podstawówkę, więc pewnie miałem na głowie ciężką naukę odręcznego pisania albo układanie w tęczę flamastrów w piórniku. Pamiętam za to jak za *test na bycie chłopakiem* służyło opanowanie niezbędej umiejętności poprawnego narysowania z pamięci herbu Legii Warszawa. W zasadzie, nie potrafię myśląc o nim w kontekście herbu z roku 2007 nie porównać jego przemiany z ewolucją wyzwania stawianego przez matury w ostatnich dwudziestu latach. (Tym bardziej, że klub ze stolicy zreflektował się i wrócił do wielbionego przez kibiców zabytku, a minister edukacji nadal jest przekonany o nowoczesności testów pod klucz.)

![](http://upload.wikimedia.org/wikipedia/commons/thumb/d/d0/Legialogo.jpg/240px-Legialogo.jpg)
![](http://legia.net/images/news/img4/herb1916.jpg)

Wszystko zmieniło się po jednej wrzutce. Był rok dwutysięczny i w towarzyskim meczu z Rumunią, Radosław Gilewicz z prawego skrzydła kopnął piłkę w pole karne Rumunów. Piłka odbiła się w górę od rękawic bramkarza, później od poprzeczki, a w końcu od [upadającego w bramce Emmanuela Olisadebe](https://www.youtube.com/watch?v=0dDjQ0rhB_8). Zerwał się z ziemi i w swojej ulubionej cieszynce zaczął uciekać przed kolegami z drużyny. Prawie popłakałem się ze szczęścia. Zobaczyłem na żywo pierwszą bramkę polskiej kadry w moim życiu. Przypadkowego, wepchniętego siłą gola w zremisowanym meczu. Gola, który okazał się być początkiem historii, która zaprowadziła nas na pierwszy mundial w moim życiu.

Mecz otwarcia oglądałem z kolegami w domu. Przegraliśmy zero do dwóch. Mecz o wszystko, który widziałem z paczką Flipsów na wystawie komisu przerżnęliśmy zero do czterech. Sytuacja wróciła do dobrze znanej normy. Kiedy graliśmy mecz o honor wracałem razem z klasą pociągiem z Niemiec. Koleżanka dostała od ojca SMS, że po kilku minutach prowadzimy z USA dwa do zera. Cały przedział pokładał się z dowcipu, w który próbował ją wkręcić. Po prekroczeniu granicy wsiadłem do autobusu. Ludzie wyglądali na zdziwionych. Kierowca miał radio odkręcone na jedenaście. To nie był żart. Było dwa do zera. Z autobusu biegłem z wywieszonym językiem do domu. Do telewizora dobiegłem dokładnie w chwili w której [Maciej Żurawski nie trafił rzutu karnego](https://www.youtube.com/watch?v=aOig6RNZLVQ). Mecz skończył się zwycięstwem trzy do jednego. Resztę mundialu oglądaliśmy w przerwach zajęć w szkolnej świetlicy. Właśnie kończyła się podstawówka.
