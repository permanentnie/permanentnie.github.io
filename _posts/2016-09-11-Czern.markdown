---
layout: post
title: "Czerń"
track_id: 232818724
---

Możliwe, że czerń nie potrafi być ekshibicjonistyczna. W całej swojej logice, istniejąc, ukrywa coś w braku. Chociaż może być to pochopne stwierdzenie, bo kiedy sama w istocie jest brakiem, istnieć nie może. W naturze nie ma więc czerni, bo braku absolutnego doświadczyć zwyczajnie się nie da. Nawet próżnia, którą kiedyś uznawaliśmy za stan braku wszystkiego, nie jest spokojnym nieistnieniem. Znikąd, bardzo rzadko, ale pojawiają się w niej cząsteczki materii. Nikt w zasadzie nie wie, dlaczego. Nikt nie wie też, dlaczego znikąd pojawiają się tam, jeszcze rzadziej, cząsteczki antymaterii. Wiemy jednak, że kiedy dwie zdarzą się blisko siebie w tej samej chwili, przestają istnieć, zamieniając się w energię. Skoro jednak ma to miejsce bardzo rzadko, może powinniśmy przymknąć oko na niedoskonałość czarnej nicości i delektować się nieskończoną próżnią?

Nieprzesadnie. Kiedy nie ma materii, nie ma też czasu, a więc każde *rzadko* zmienia się w niej w *zawsze*. Kiedy nie ma materii, nie ma też przestrzeni i każde *tu* zmienia się we *wszędzie*. Stąd każde zdarzenie, którego szanse wystąpienia są bliskie zeru, zera jednak nie osiągając, ma w próżni miejsce i *zawsze* i *wszędzie*. I kilka ton materii, razem z kilkoma antytonami antymaterii przypadkowo, nieustannie istnieją tam w tej samej nie-chwili i nie-miejscu.

A to wystarcza już do anihilacji dostarczającej energii do narodzin wszechświata. Błyskawicznego, gorącego, pełnego światła. Wprost z nieidealnej czerni. Wszechświat ten powoli rozszerza się, przygasa, rozmywa, aż wreszcie w czerni na nowo znika.

Niestety, w czerni równie niedoskonałej, co na początku.
