---
layout: post
title: "Najgorszy człowiek na świecie"
date: "2015-03-25"
summary: "Siedzę na ławce, grzeję się w słońcu i czuję jak zdecydowanie zbyt mozolne od mentolowego dymu myśli grają mi w berka w głowie. Setki myśli. Cień wieżowca zwiedza chodnik a ja nadal nie mam jednego punktu skupienia. Dookoła setki otwartych nawiasów. Zero domknięć. Podjeżdża kolejna podmiejska kolejka. Następnych stu ludzi w garniturach i garsonkach. Przyglądam się chwilę nogom w szpilkach, żeby znów zaraz wrócić do maniakalnego otwierania nawiasów. "
track_id: 176119576
published: false
---

Siedzę na ławce, grzeję się w słońcu i czuję jak zdecydowanie zbyt mozolne od mentolowego dymu myśli grają mi w berka w głowie. Setki myśli. Cień wieżowca zwiedza chodnik a ja nadal nie mam jednego punktu skupienia. Dookoła setki otwartych nawiasów. Zero domknięć. Podjeżdża kolejna podmiejska kolejka. Następnych stu ludzi w garniturach i garsonkach. Przyglądam się chwilę nogom w szpilkach, żeby znów zaraz wrócić do maniakalnego otwierania nawiasów.

Jestem uzależniony. Nawet bez używek. Natrętny. Wobec siebie najbardziej. Naprawdę! Nie umiem dać spokoju. Wpadam w ciąg i nie umiem się z niego wydostać. Otwieram dziesiątki liter, nie licząc nawet że za rozwijającymi się z nich historiami czy imionami będzie cokolwiek, co mnie zainteresuje. Zaczynam. Zaczynam kolejne rzeczy, zadania, myśli, znajomości. I żadna z nich nie jest może prawdziwa, bo w każdej z nich liczę/nie-liczę się tylko ja. Szarpię się w gęstwinie niewiedzy. Świadomie odkrywam kolejne jej gałęzie, a na żadnej nie potrafię przysiąść. Czasami śnię o zamykającym nawiasie. Zawsze udaje mu się uciec. Nigdy nie miałem go w dłoniach. Nigdy nie poznałem kompletności czegokolwiek co zacząłem. Zielone listki.

Moje życie ogranicza się do uświadamiania sobie, czego nie wiem o świecie. I do bólu nieumiejętności zaspokojenia głodu tej niewiedzy. Mnogiej niewiedzy. Tych niewiedz! Bezkształtnej masy niewiedz! W atomach zdarzeń tworzących potworniaka zżerającego mnie od wewnątrz.

Wiatr. Przychodzi na chwile i podrzuca kartki książki. Przestałem używać zakładek. Zaginam rogi kartek i zostawiam na każdej z nich ślady. Exlibris w formie artefaktu dewastacji. Mokre strony odłożone na ławce. Kobieta w chuście. Znów tracę koncentrację.

Jestem/nie-jestem dziś tutaj. Jak prawie każdy tutaj i nigdzie, teraz i nigdy. Uzależniony od myśli. Niezdolny do zamknięcia. Zamknięcia się. Ja. Kolejny pociąg podmiejskiej kolejki. Faceci z plecakami na garniturach. Wychudzone czterdziestolatki w krótkich spódnicach. Relacja na żywo dla Nikaragui. Dziewczyna w czerwonej sukience. Tak, oczywiście, mogę zrobić Wam zdjęcie. Dajcie mi ogień.
