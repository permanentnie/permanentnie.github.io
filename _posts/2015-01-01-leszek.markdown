---
layout: post
title: "Leszek"
date: "2015-01-01"
---

Leszek uczył w liceum na zadupiu. Pochodził z jakiegoś Mińska Mazowieckiego czy innego Wołomina, ale coś poszło nie tak i po anglistyce, zamiast w stolicy wylądował w podrzędnym ogólniaku w miasteczku nad morzem. Poziom nauczania był żałosny i tylko dyrektorka, przymroczona starością była przekonana, że kieruje jakąś wschodnioeuropejską filią Hogwartu. Nauczyciele stąd starali się ją ignorować. Ludzie, którzy przyjechali z zewnątrz nie mieli tej umiejętności i żyli w wiecznym dysonansie poznawczym.

O jego przeszłości wiem tyle, ile opowiedział podczas angielskiego, kiedy nie chciało mu się realizować lekcji. Wspomnienia, które pewnie przemaglował w opowieściach po milion razy. Za każdym powtórzeniem przekłamując nieświadomie po jednym małym detalu, żeby w rezultacie zmienić zupełnie wszystko. Opowiedział jak jako dzieci podpalili łąkę za szpitalem i bali się, że zajmie się gmach. W odcinkach opowiadał o miłości do Olgi, po którą pojechał z kwiatami maluchem ojca. Olga go odrzuciła a on wstydził się kwiatów na tyle, że zostawił je pod maską, na silniku (to z tyłu w maluchu to też maska?). Później, kiedy prowadziła matka, samochód rozkraczył się na środku drogi, a ojciec dostał po pysku podstarzałym bukietem w parze z oskarżeniami o zdradę. Jak jako nastolatek był uzależniony od ZX Spectrum i kiblował w szkole, oddając komputerowi cały swój czas. Później wkurwił się i postanowił, że jednego w życiu się nauczy. Wystarczy jedna rzecz, żeby życie miało jakiś punkt odniesienia. Miał trzydzieścikilka lat i język angielski.

Innym razem przyniósł komputer z projektorem i chciał wyświetlić nam film po angielsku. Okazało się, że zapomniał go zgrać, więc zrobił nam pokaz slajdów z biby z germanistą. W ramach uzupełnianek puszczał piosenki the Cure i Depeche Mode. To w sumie działało. Moim ulubionym słowem, które udało mi się dzięki temu zapamiętać było *innermost*. On twierdził, że jego ulubionym słowem jest *naughty*.

Polonistka kiedyś wściekła się na lekcji, że jedna z naszych koleżanek, zamiast słuchać jej wykładu, ciągle pisze SMSy pod ławką. Wyrwała jej telefon i zaczęła czytać. Przerwała zaczerwieniona w połowie werbalnego posuwania Patrycji i oburzona zadzwoniła pod numer autora. Odebrał Leszek i nie wiedząc z kim rozmawia kontynuował pieprzenie jej słowami.

To był jego ostatni rok w tej szkole. Angielski zaczęła prowadzić dla nas sympatyczna Ukrainka. Leszka widziałem jeszcze dwa razy. Za pierwszym, kiedy, jako członek komisji, spóźniony godzinę opóźnił nam początek matury z geografii. Później, kiedy byłem jakoś na drugim roku studiów, widziałem go jak robił zakupy w Biedronce. Patrycja prowadziła wózek.
