---
layout: post
title: "Dawid"
tags:
- imiona
date: "2015-01-03"
summary: "Dawid nie jest synem Izraela. Jego siostra nie jest Ryfką, a matka zamiast macy na śniadanie robi naleśniki. Nie są koszerne. Uważa się za Żyda. W kraju antysemityzmu bez Żydów musiał znaleźć się ktoś, kto za styl życia obrał pozorowany syndrom sztokholmski."
---

Dawid nie jest synem Izraela. Jego siostra nie jest Ryfką, a matka zamiast macy na śniadanie robi naleśniki. Nie są koszerne. Uważa się za Żyda. W kraju antysemityzmu bez Żydów musiał znaleźć się ktoś, kto za styl życia obrał pozorowany syndrom sztokholmski.

Czasami odpływa w środku rozmowy albo mdleje, kiedy pójdziesz z nim na piwo. Z oszczędności żywi się kaszą i ryżem, a na niedzielny obiad otwiera paczkę sucharów. Kiedyś jadł ziemniaki, ale uznał, że mu się nie bilansują. Jeśli wpuścisz go do domu, wyliże do czysta wszystkie słoiki po powidłach od babci, poprosi o nocleg i zachwyci się miękkością podłogi. Dotknie każdej Twojej rzeczy. Skomentuje każdą książkę. Zacznie się przypierdalać do jej treści. Będzie miał rację. Nigdy więcej go nie wpuścisz.

Dzień zaczyna od dwudziestu pompek i biegu na pięć kilometrów. Bierze prysznic i zakłada lnianą koszulę kupioną w Londynie. Na nią krawat, który zdobył w Mediolanie i marynarkę zamówioną u krawca po drugiej stronie rzeki. Patrzy w lustro i nazywa się w myślach komisarzem. W lepsze dni prokuratorem. Na egzaminy chodzi na kacu lub na bani. Pojawia się dopiero na poprawkach i zdaje na dobry/dobry minus. Nienawidzi prawa administracyjnego.

Twoją dziewczynę będzie nazywał wyłącznie *Twoją kobietą*. To zdanie zawsze zabrzmi tak samo jakby mówił *Twój portfel*, *Twoja marynarka* albo *Twój wielbłąd*. Kiedyś opowiadał o wizycie w burdelu. Przyszli we dwóch, ale żadna prostytutka nie podeszła. Jeden rzucił na stolik portfel z wysuniętymi dwiema setkami. Kiedy Wioleta dosiadła się do nich, Dawid uciekł. Nikt nigdy nie widział go z dziewczyną, a jego opowieści o *kobietach* brzmią jak cytaty z książek. Kiedyś podrywały go, w krótkim interwale, moje dwie koleżanki. Od nich też uciekał. Podoba się kobietom. Sobie podoba się nawet bardziej. Jego były odtąd przyjaciel puścił kiedyś plotkę, że widział jak całował się z facetem.

Szczerze wątpię. Napruty powiedział, że zamiast wydawać pieniądze na kobietę i codzienność, woli podróże. Mam na lodówcę kartkę pocztową z Jerozolimy.
